# <h1 style="text-align:center">ایجاد تنوع</h1>

# مشارکت جدید

«حالا قرار است چه کار کنیم؟»

این سوال بیشتر افراد تیم ما بود که هم‌زمان با هم LinkExchange را ترک کرده بودیم و به دنبال پاسخی برای آن بودیم. از فروش شرکت به مایکروسافت، پول زیادی عاید ما شده بود و انتظار می‌رفت که از دستاورد تلاش خود استفاده کنیم.

اما هیچ یک از ما پاسخ دندان‌گیری برای این پرسش نداشتیم. 

به رویاهای دوران کودکی رجوع کردم. زمانی که دوست داشتم در یک حالت «جیمز باند» وار عضو سازمان «سیا<sup>1</sup>» باشم، ربات اختراع کنم و یا در طبقه بالای یک سالن تئاتر و رستوران «تاکو بل» سکونت داشته باشم.

حالا دیگر اشتیاقی برای جاسوسی یا ساختن ربات نداشتم. اما آرزوی زندگی در طبقه بالای یک سینما هنوز در من باقی مانده بود. 

یک روز در حین رانندگی دیدم که شبکه AMC، ساختمانی در خیابان 1000 ون‌نس، در مرکز سان‌فرانسیسکو افتتاح کرده است. این ساختمان شامل 14 سالن نمایش بود و 53 واحد مسکونی نوساز در طبقات بالای آن، آماده به فروش بودند. وقتی فهمیدم که در 2 بلوک آن طرف‍‌‌تر یک شعبه از تاکو بل قرار دارد، آن را یک نشانه تلقی کردم! آنجا قرار بود خانه آینده من باشد.

بعدا متوجه شدم که این مجتمع، از ترکیب کل ساختمان‌های یک بلوک با دو ساختمان‌دیگر ساخته شده است و علاوه بر سالن‌های تئاتر و واحدهای مسکونی، فضاهایی برای رستوران و تعدادی واحد تجاری در نظر گرفته شده است.

با دیگر اعضای سابق LinkExchange و هم‌دانشگاهی‌های صمیمی خود، درباره این مکان صحبت کردم. این امکان فوق‌العاده فراهم شده بود که مانند گذشته خوابگاه خود را در یک نسخه بزرگ‌تر داشته باشیم و دنیای فوق‌العاده مخصوص به خود را بسازیم.

یکی یکی اسباب اثاثیه خود را به آپارتمان جدید منتقل کردیم. آلفرد همسایه من شد. به این ترتیب 20 درصد آن ساختمان و 40 درصد واحدهای مسکونی آنجا به انحصار ما در آمد. انگار که زندگی خصوصی ما به شکل یک نسخه واقعی از بازی «مونو پولی<sup>2</sup>» تبدیل شده بود. به راستی که هیچ لذتی قابل مقایسه با این نبود که بتوانی با بیژامه به خانه دوستانت یا حتی به سالن سینما بروی!

در حین اسباب‌کشی دیگر دوستان، من و آلفرد تصمیم گرفتیم که یک انکوباتور (مرکز رشد) راه‌اندازی کنیم. یکی از دوستان ما که در دوران دانشگاه، یک قورباغه خانگی داشت، ما را تشویق کرد که در یک اقدام شجاعانه! اسم انکوباتور خود را «شرکت سرمایه‌گذاری قورباغه‌ها» بگذاریم. و البته ما هم موافقت کردیم!

با کارکنان سابق LinkExchange، 27 میلیون دلار سرمایه جمع کردیم و سپس با شرکت‌های زیادی وارد مذاکره شدیم.  یکی از واحدهای یک‌خوابه ساختمان را هم به عنوان دفتر کار قرار دادیم و تعدادی تلفن و کامپیوتر در آنجا گذاشتیم.

در یکی از همین روزها بود که یک پیام صوتی از فردی به نام «نیک سوئین مورن» دریافت کردم که گفته بود جدیدا وب‌سایتی با آدرس shoesite.com ایجاد کرده است. ایده او در واقع الهام‌گرفته از آمازون بود و می‌خواست بزرگ‌ترین فروشگاه آنلاین کفش را راه‌اندازی کند.

از نظر من ایده او، یک ایده نخ‌نما شده اینترنتی بود. شرکت‌های دیگری بودند که به صورت آنلاین غذای حیوانات خانگی و یا لوازم خانگی می‌فروختند و همه آن‌ها ضررهای زیادی می‌کردند. برای من قابل هضم نبود که افراد حاضر شوند کفش را به صورت اینترنتی و بدون امتحان کردن آن خریداری کنند.

به سمت تلفن رفتم تا پیغامش را پاک کنم که او شروع به ارائه اطلاعات آماری کرد: «در ایالات متحده، کفش یک صنعت 40 میلیارد دلاری را از آن خود کرده است و 5 درصد درآمد این صنعت از طریق کاتالوگ‌های کاغذی پستی تامین می‌شود. در واقع این صنعت، سریع‌ترین رشد را داشته است.»

با یک محاسبه ذهنی سریع، حساب کردم که 5 درصد این رقم معادل 2 میلیارد دلار می‌شود. در نتیجه، این که من دوست نداشتم کفش را قبل از امتحان کردنش بخرم، هیچ اهمیتی نداشت! مهم مشتریانی بودند که از این شیوه استقبال می‌کردند. ضمن این که فرض معقولی بود که وب‌سایت می‌تواند حداقل در حد کاتالوگ‌های کاغذی فروش داشته باشد. با آلفرد به این نتیجه رسیدیم که این ایده، دست کم ارزش یک جلسه ملاقات حضوری را دارد.

در آپارتمان خود یک جلسه غیر رسمی با نیک ترتیب دادیم. او هم خیلی راحت لباس پوشیده بود و شلوارک و تی‌شرت به تن داشت.  انگار یک بچه محصل بود که وقت استراحت ناهارش را به گپ زدن با ما می‌گذراند.

در جلسه ملاقاتمان، نه ما و نه نیک هیچ‌کدام تظاهر به فراتر از آن چیزی که بودیم، نکردیم. در مورد نیک یک نکته بدیهی وجود داشت و این که او تشنه دستیابی به این فرصت است. او گفت که چند سال پیش از دانشگاه فارغ‌التحصیل شده است. جمع‌بندی کل حرف‌هایش این بود که «در ایالات متحده، کفش یک صنعت 40 میلیارد دلاری است که 2 میلیارد دلار آن از طریق کاتالوگ‌های کاغذی فراهم می‌شود. بنابراین یک روش الکترونیکی می‌تواند به رشد این عرصه کمک کند. ضمن این که کاملا قابل پیش‌بینی است که در نیاز افراد به پوشیدن کفش در آینده همچنان پا برجا خواهد بود.»

آلفرد از او پرسید: «تا کنون تجربه‌ای در صنعت کفش داشته‌اید؟»

نیک گفت: «نه. اما چند ماه پیش که به نمایشگاه کفش لاس‌وگاس رفتم نظر بعضی از مردم را در این زمینه جویا شدم و به عقیده آن‌ها ایده جالبی آمد.»

من گفتم: «شاید بهتر باشد که به دنبال یک فرد باتجربه باشی.»

نیک جواب داد: «بله. حق با شماست.»

بنابراین تصمیم گرفتیم تا ملاقات بعدی با یکدیگر در تماس باشیم و نیک در این فاصله به دنبال یک فرد باتجربه برای راه‌اندازی شرکتش باشد. ضمن این که به نیک پیشنهاد کردم تا نام دیگری برای وب‌سایش انتخاب کند. «Shoesite» یک اسم خیلی عمومی بود و ایجاد محدودیت می‌کرد و اگر با گذشت زمان قصد توسعه تجارت خود را داشتیم با مشکل مواجه می‌شدیم.

---
<p style="direction: ltr; text-align: left">
1. CIA<br/>
2. Monopoly<br/>
</p>
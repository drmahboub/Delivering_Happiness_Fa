# بعد چه اتفاقی افتاد؟
#### از قول فرِد

اتفاق خوشایندی نبود. 10 دسامبر بود که متوجه شدیم که موجودی مالی ما تا پانزدهم ماه بیشتر پاسخگو نیست. بنابراین یا باید به دنبال جذب سرمایه می‌افتادیم و یا زاپوس منحل می‌شد.

آن موقع من به نیویورک رفته بودم تا در هر نمایشگاه کفشی قرارداد همکاری برندهای بیشتری را با زاپوس امضا کنم. ما تمام تلاش و توان خود را به کار گرفته بودیم و منتظر تماس تلفنی نیک بودیم تا ببینیم آیا دریچه امیدی به روی زاپوس باز خواهد شد.

وقتی نیک اخبار را به من گفت، مشغول خوردن شام در یک رستوران بودم. سکویا با درخواست سرمایه‌گذاری موافقت نکرده بود. بعد از این که به میز شام برگشتم، پیشخدمت تصادفاً یه لیوان آب را روی زانوهای من ریخت! چاره‌ای جز خندیدن نداشتم. یک بدبیاری که سراغ آدم می‌آید،  بقیه هم پشت سر هم می‌آیند.

پس از بازگشت به کالیفرنیا، من و نیک به شرکت‌های سرمایه‌گذاری تماس می‌گرفتیم اما هیچ‌کدام حاضر به قبول سرمایه‌گذاری نمی‌شدند. بعداز ظهر روز پانزدهم بود که کل 12 نفر ما دور هم جمع شدیم تا کاری که همه افراد در این مواقع انجام می‌دهند، بکنیم: به «چه ویز<sup>1</sup>» برویم و مارگاریتا بنوشیم.

می‌دانستیم که نهایت سعی خود را کرده‌ایم اما خب، به نتیجه نرسیده‌ایم. بعد از یک دوره کوتاه حدود ساعت 4 به شرکت برگشتیم تا میزهای خود را خالی کنیم. 

من و آلفرد از اینکه سکویا پیشنهادمان را رد کرد غافلگیر شده بودیم. به دفتر سکویا رفتیم تا علت را جویا شویم. پاسخی که دریافت کردیم این بود: دستاوردها و موفقیت‌های این تیم کوچک در عرض این مدت زمان کم واقعاً قابل توجه است اما سکویا هنوز مطمئن نیست که زاپوس بتواند از این حد فراتر رود.

آن‌ها انتظار رشد و پیشرفت بیشتری داشتند و پیشنهاد دادند که چند ماه بعد با آن‌ها تماس بگیریم.

هدف ما از تاسیس مرکز رشد قورباغه‌ها این بود که یک سرمایه کم در اختیار شرکت‌ها قرار دهیم تا راه‌اندازی شوند و بعد از چند ماه آن‌ها را به شرکت‌های سرمایه‌گذاری بزرگ‌تر مانند سکویا بسپاریم. در مورد زاپوس کمی گیج شده بودیم. یا باید از طریق شرکت قورباغه‌ها برای زاپوس بودجه تامین می‌کردیم و یا شاهد نابودی‌اش می‌شدیم.

این که اجازه دهیم زاپوس نابود شود، تطابق بهتری با استراتژی‌های اصلی سرمایه‌گذاری داشت: یک سوم شرکت‌های اینترنتی موفق به کسب درآمد می‌شوند، یک‌سوم شکست خورده و یک‌سوم مجبور به توقف فعالیت خود می‌شوند. زاپوس به راحتی می‌توانست در دسته سوم جا بگیرد.

آلفرد پرسید: «در مورد زاپوس می‌خواهی چه برنامه‌ای داری؟ ما مجبوریم تصمیم قطعی را همین امروز بگیریم. نقدینگی شرکت چند روز است که تمام شده و سکویا هم تا چند ماه دیگر تمایلی به سرمایه‌گذاری ندارد و خواهان مشاهده پیشرفت بیشتر است.»

پرسیدم: «اگر شرکت رشد بیشتری داشته باشد، آن‌ها قطعا سرمایه‌گذاری خواهند کرد؟»

آلفرد پاسخ داد: «هیچ قطعیتی در کار نیست. اما احتمالش هست. هر چند که برپا نگه داشتن زاپوس یک ریسک است. ما می‌توانیم کمک کنیم که زاپوس تا چند ماهی فعالیت داشته باشد و در ملاقات بعدی، سکویا با سرمایه‌گذاری در آن موافقت کند. اما اگر سکویا این بار هم قبول نکند دوباره به همین نقطه کنونی رسیده‌ایم. با این تفاوت که این بار پولی برای یک سرمایه‌گذاری دیگر برای ما باقی نخواهد ماند.»

بحث کاملا جدی بود. اگر تصمیم می‌گرفتیم که سرمایه بیشتری به زاپوس اختصاص بدهیم به این معنی بود که دیگر قادر به سرمایه‌گذاری در شرکت‌های دیگر نخواهیم بود.

گفتم: «مطمئناً ریسک بزرگی است. انگار که تمام تخم‌مرغ‌هایت را در یک سبد بگذاری. اما من فکر می‌کنم اعضای این تیم همه علاقه‌مند و لایق هستند و هدفشان رسیدن به ثروت یک شبه نبوده است. آن‌ها واقعاً با عشق کار کردند تا در بلندمدت نتیجه مطلوبی بگیرند.»

آلفرد گفت: «خب، اگر فکر می‌کنی که بهتر است سرمایه مجددی در اختیارشان قرار دهیم، پس بهتر است بیشتر برایشان وقت بگذاریم تا از سرمایه خود محافظت کرده باشیم. بهتر است که مقر آن‌ها به دفتر انکوباتور ما منتقل شود.»

بخشی از استراتژی سرمایه‌گذاری من و آلفرد، در مرکز رشد قورباغه‌ها این بود که ما فضا و امکانات در اختیار شرکت‌های اینترنتی قرار دهیم. این باعث می‌شد ما ارتباط نزدیک‌تری با شرکت‌های درون انکوباتور داشته باشیم.

با مالک ساختمان محل زندگی خود صحبت کردیم. ساختمان هنوز واحدهای تجاری زیادی داشت که برای اجاره آماده بودند. من و آلفرد تصمیم گرفتیم که تمام واحدهای باقی‌مانده را اجاره کنیم. نقشه ما این بود که بخشی از این فضا را به انکوباتور و بخشی دیگر را به رستوران تبدیل کنیم. در این صورت ما و سایر کارکنان دیگر هیچ دلیلی برای خارج شدن از ساختمان نداشتیم و می‌توانستیم زمان بیشتری را با جدیت به کارمان اختصاص دهیم.

مشکل این بود که فضای انکوباتور هنوز در دست ساخت بود.

من گفتم: «درست است، ایده خوبی به نظر می‌رسد. اما انکوباتور تا چند ماه دیگر آماده نمی‌شود و چند ماه دیگر هم یک زمان بحرانی برای زاپوس است که تعیین می‌کند این شرکت فعال بماند یا تعطیل شود.»

آلفرد پرسید: «پس می‌خواهی چه کار کنی؟»

من در مورد تمام گزینه‌های ممکن فکر کرده بودم. در پاسخ گفتم: 

«آخر این هفته مهمانی جشن تولد من است و دو هفته دیگر هم جشن سال نو است. بعد از جشن سال نو زاپوس را به آپارتمان من منتقل می‌کنیم تا زمانی‌که دفاتر انکوباتور طبقه پایین آماده شوند.»

«فکر خوبی به نظر می‌رسد.»

---
<p style="direction: ltr; text-align: left">
1. Chevy’s
</p>
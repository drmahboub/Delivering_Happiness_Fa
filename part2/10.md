# سکوی پرتاب
## برند، فرهنگ، خط تولید
### زنده باد لاس‌وگاس

در سان فرانسیسکو، پیدا کردن نیروی کار دلخواه در بخش خدمات مشتریان کار سختی بود. حتی زمانی که با افراد خوب وارد مصاحبه کاری می‌شدیم، می‌فهمیدیم که بیشتر آن‌ها به این کار به چشم یک شغل موقت نگاه می‌کنند. کاری که بخشی از هزینه‌هایشان راتأمین کند و بعد به امور دیگری مثل درس و کار اصلی‌شان بپردازند.

بخشی از این مشکل ریشه در هزینه‌های سنگین زندگی داشت و بخشی دیگر مربوط به فرهنگ نهادینه شده بود. کار در یک مرکز تماس تلفنی، برای مردم  سان‌فرانسیسکو آش دهان‌سوزی نبود.

در اواخر سال 2003، تصمیم گرفتیم که مراکز تماس تلفنی خود را گسترش دهیم. ابتدای کار در نظر داشتیم که مرکز تماس خود را در هند یا فیلیپین دایر کنیم. اما یادآوری تجربه eLogistics ما را از تکرار یک اشتباه نجات داد: هرگز نباید کنترل بخش اصلی کار را از دست داد. حالا که تمام هم و غم ما این بود که بهترین خدمات را به مشتریان ارائه دهیم، نباید این بخش را به دیگری واگذار کنیم. بنابراین تصمیم گرفتیم که هر کجا که قرار است مرکز تماس تلفنی دایر شود، خودمان اجرای امور آن‌جا را به عهده گیریم. پس از انجام یک سری تحقیقات، انتخاب‌های ما به لیستی از مکان‌های ممکن مانند فونیکس، لوئیزویل، پورتلند، دموین، سو سیتی، و لاس‌وگاس محدود شد.

طرح اولیه ما احداث یک مرکز پا‌سخ‌گویی ماهواره‌ای بود اما بیشتر که فکر کردیم دیدیم اگر این کار را انجام دهیم درواقع بین حرف و عمل خود تناقض ایجاد کرده‌ایم. برای تبدیل زاپوس به بهترین برند خدمات رسانی به مشتری لازم بود مشتری را مطمئن کنیم که صرفا با یک شعبه سر و کار ندارد بلکه کل کمپانی آماده خدمت‌رسانی به اوست. بنابراین لازم دیدیم که کل مقر خود را از سان‌فرانسیسکو به محل مرکز پاسخ‌گویی تلفنی، که اخیراً نام آن را «گروه وفاداری به مشتری» گذاشتیم، انتقال دهیم.

جمعی از ما دور یک میز نهار نشتیم و درباره گزینه‌های موجود رایزنی کردیم و در نهایت لاس‌وگاس را بهترین موقعیت مکانی برای شرکت ارزیابی کردیم. هر چند که لاس‌وگاس کم‌هزینه‌ترین گزینه موجود نبود اما می‌دانستیم که این انتخاب، کارمندان ما را خوشحال‌تر می‌کند. دو روز بعد، طی یک جلسه عمومی به همه اعلام کردیم که مقر شرکت به لاس‌وگاس منتقل خواهد شد. و اول از همه گروه وفاداری به مشتری به وگاس خواهد رفت و سپس ظرف شش ماه همه به آن جا منتقل خواهند شد.

همه افراد حاضر در اتاق کنفرانس از شنیدن این خبر شوکه شدند. پس از اعلام خبر به آن‌ها گفتیم که تا یک هفته تصمیم خود را بگیرند. آن موقع در سان‌فرانسیسکو حدود نود کارمند داشتیم و من احتمال می‌دادم که فقط نیمی از آن‌ها حاضر به این جابجایی بشوند.

هفته بعد، وقتی فهمیدم که هفتاد نفر از آن‌ها با این قضیه موافق هستند، واقعا خوشحال و غافل‌گیر شدم. از نظر آن‌ها تمام این قضایا، اقدامی ماجراجویانه و آزاد اندیشانه بود. بیشتر کارکنان انکوباتور هم که اکنون کارمند تمام وقت زاپوس بودند تصمیم گرفتند که در لاس‌وگاس هم همراه زاپوس باقی بمانند.